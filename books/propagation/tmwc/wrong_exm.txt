বইয়ের নায়ক বেরেমিজ সামিরের আরেক পরীক্ষা। প্রশ্নকারী তাঁকে চ্যালেঞ্জ জানালেন। 

“গণিতে কি এটা সম্ভব যে আমরা সত্য তথ্য থেকে ভুল নিয়ম বানিয়ে ফেললাম? আমি চাই আপনি সহজ উদাহরণ দিয়ে বিষয়টা পরিষ্কার করুন।“
বেরেমিজ একটি অপেক্ষা করলেন। গভীরভাবে চিন্তা করে বলা শুরু করলেন, “ধরুন, একজন গণিতবিদ কৌতূহলবশতঃ চার অঙ্কবিশিষ্ট সংখ্যার বর্গমূল বের করতে চাচ্ছেন। আমরা জানি, কোনো সংখ্যাকে নিজের সাথে গুণ করলে সে সংখ্যাটি পাওয়া যায় তার বর্গমূল হলো মূল সংখ্যাটি, যাকে নিজের সাথে গুণ করা হয়েছে। এটা একটি গাণিতিক নীতি। 
“এবার ধরুন গণিতবিদ তিনটি সংখ্যা নিয়ে পরীক্ষা চালালেন: ২,০২৫; ৩,০২৫ ও ৯,৮০১।
“২,০২৫ দিয়ে শুরু করা। হিসাব করে দেখা গেল এর বর্গমূল ৪৫। মানে ৪৫ × ৪৫ = ২,০২৫। কিন্তু আবার ২,০২৫-এর অঙ্কগুলোকে দুইভাগ করলে ২০ ও ২৫ পাওয়া যায়। ২০ ও ২৫-এর যোগফলও ৪৫, যা ২,০২৫-এর বর্গমূল। 
“একইভাবে ৩,০২৫-এর বর্গমূল ৫৫ পাওয়া যায় সংখ্যার দুই অংশ ৩০ ও ২৫ যোগ করেও। ৯,৮০১-এর জন্যেও একই কথা সত্য। সংখ্যাটির বর্গমূল ৯৯। আবার ৯৮ ও ১-এর যোগফলও ৯৯। একজন উদাসীন গণিতবিদ এখান থেকে হয়ত নিয়ম বের করে ফেলবেন:
“চার অঙ্কবিশিষ্ট সংখ্যার বর্গমূল পেতে হলে সংখ্যাটিকে দুই অংশে ভাগ করে পাওয়া সংখ্যাদুটি যোগ করতে হবে। এই যোগফলই হবে সংখ্যাটির বর্গমূল। নিয়মটা ভুল। কিন্তু বের করা হয়েছে সঠিক উদাহরণ থেকে। শুধু পর্যবেক্ষণ থেকেই সত্যে পৌঁছে যাওয়া গণিতে অসম্ভব। এমন ভুল সিদ্ধান্ত থেকে বাঁচতে বিশেষভাবে যত্নবান হতে হয়।“

