বিদেশ থেকে মসলা নিয়ে ফিরছে কার্গোজাহাজটি। জাহাজটি হঠাৎ মারাত্মক ঝড়ের কবলে পড়ল। জাহাজের তিনজন নাবিক অসীম সাহসিকতার পরিচয় না দিলে জাহাজটি আগ্রাসী ঢেউয়ের কবলে পড়ে ধ্বংসই হয়ে যেত। 

জাহাজের কাপ্তান সাহসী নাবিকদের পুরস্কৃত করতে চাইলেন। ঠিক করলেন তাদেরকে অনেকগুলো মুদ্রা দেবেন। মুদ্রার সংখ্যা ২০০ থেকে ৩০০-এর মধ্যে। মুদ্রাগুলোকে একটি সিন্ধুকের মধ্যে রাখা হলো। কাপ্তানের ইচ্ছে, পরের দিন জাহাজ তীরে ভিড়লে কর সংগ্রাহক মুদ্রাগুলো তিন নাবিকের মধ্যে ভাগ করেন। 

রাতে এক নাবিকের ঘুম ভাঙলে সে ভাবল, আমার অংশটা আমি এখনি নিয়ে নিলেই ভাল হয়। এতে করে আমার অংশ নিয়ে দুই বন্ধুর সাথে আমাকে তর্ক করতে হবে না। বাকি দুজনকে কিছু না বলে সে সিন্ধুকের কাছে চলে এল। মুদ্রাগুলো নিয়ে তিনভাগ করল। কিন্তু সমান তিনভাগ হলো না। একটি মুদ্রা বেশি। সে ভাবল, এই অভিশপ্ত মুদ্রাটির কারণে আমাদের মধ্যে আগামীকাল তর্ক লাগবেই। এর চেয়ে এটাকে ফেলে দেই। মুদ্রাটা পানিতে ফেলে দিয়ে নিজের অংশ নিয়ে সে চুপিচুপি বিছানায় ফিরে এল। 

এক ঘণ্টা পরের কথা। আরেকজন নাবিকের মাথায় একই ভাবনা আসল। সেও গেল সিন্ধুকের কাছে। সে তো আর জানে না, আরেকজন নাবিক তার অংশ আগেই নিয়ে গেছে। সেও মুদ্রাগুলোকে তিন ভাগ করল। আবারও একটি কয়েন বাকি থাকল। পরের দিন ঝগড়া এড়াতে সেও বাড়তি মুদ্রাটি পানিতে ফেলে দিল। তারপর সে বিছানায় ফিরে এল। ভাবল নিজের সঠিক ভাগটাই নিয়ে এসেছে।

তৃতীয় নাবিকের মনেও একই ভাবনা। সে জানলও না দুইজন একই কাজ করেই ফেলেছে ইতোমধ্যে। সে খুব ভোরে ভোরে ঘুম থেকে উঠল। সিন্ধুকের মুদ্রা বের করে তিন ভাগ করল। আবারও একটি কয়েন বাকি থাকল। সেও সেটা পানিতে ফেলল। নিজের অংশ নিয়ে সেও ফিরে গেল বিছানায়।

পরের দিন সকালে জাহাজ তীরে পৌঁছল। কর সংগ্রাহক এসে দেখল সিন্ধুকে কিছু মুদ্রা পড়ে আছে। তিনি সেগুলোকে তিন ভাগ করলেন। তিনজন নাবিকের প্রত্যেককে এক ভাগ করে দিলেন। আবারও নিঃশেষে ভাগ হলো না। বাকি থাকল একটি মুদ্রা। এটা তিনি মজুরি হিসেবে নিজের কাছে রেখে দিলেন। কোনো নাবিকই আপত্তি করল না। প্রত্যেকেরই বিশ্বাস, সে নিজের ভাগ আগেই পেয়েছে। 

এখন বলতে হবে, শুরুতে সিন্ধুকে কয়টি মুদ্রা ছিল? আর প্রত্যেক নাবিক কতটি করে মুদ্রা পেয়েছে?

গল্পের মাধ্যমে গণিতের অনেকগুলো সমস্যা, সমাধান, গণিতের ইতিহাস ও সৌন্দর্য ইত্যাদি নিয়ে লিখছি নতুন বই। দ্যা ম্যান হু কাউন্টেড। বইটির মূল লেখক হুলিও সিজার দা মেইয়ো (ছদ্মনাম মালবা তাহান)। 